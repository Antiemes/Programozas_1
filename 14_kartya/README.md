# Programozás 1. zárthelyi dolgozat

2023.05.23.

Készítsen C nyelvű programot az OnlineGDB környezetben (https://www.onlinegdb.com/) az alábbi specifikáció szerint. A program kártyalapokat dolgozzon fel azok értéke szerint. Egy kártyalap 2, 3, 4, 10, vagy 11 pontot érhet (ezek egyébként a magyar kártya pontértékei a snapszerben). A program ne fogadjon el ezektől eltérő értéket. Az eltérő értéket jelezze a program (ezeket egyszerűen figyelmen kívül hagyhatja, vagy ki is léphet).

A program sorban kérje be a billentyűzetről (vagy egy fájlból, lásd később) a lapok pontértékeit. A bevitel végét tetszés szerinti módon lehet jelezni (például üres sor vagy 0 bevitele, Ctrl-D billentyűkombináció lenyomása). Fájlból való beolvasás esetén minden sor egy-egy számot tartalmaz, ilyenkor a bevitel végét a fájl vége, vagy egy kijelölt érték (például 0) jelezheti. 

A programnak a következőkben felsorolt feladatokat kell ellátnia. A kettes szint teljesítése kötelező. A plusz egy jegyet érő kiegészítésekkel tetszőletes sorrendben lehet haladni.

## Kettes (kötelező) szint (A)

A program írja ki, hogy összesen hány kártyát vittünk be és azok összesen hány pontot érnek.

## +1 jegy (B)

A program írja ki, hogy hányadik lapnál gyűlt össze a 66 pont.

## +1 jegy (C)

A program ne a billentyűzetről kérje be az adatokat, hanem fájlból olvassa be azokat.

## +1 jegy (D)

A program számolja meg, hogy hány tizest és hány ászt (10-es és 11-es értékű lapok) vittünk be és csak ezeket számítva hány pontunk van.

## +1 jegy (E)

A program írja ki, hogy melyik lap volt a leggyakoribb.
